---
layout: post
category: CLANKY
title: 'Report: To nejdůležitější z listopadového zastupitelstva Zlínského kraje!'
date: 2021-11-10
author: Piráti Zlínský kraj
authorId: 
image: posts/zastupitelstvo-1.11.2021.jpg
tags: 
- zastupitelstvo
- zlinsky-kraj
- report
---

V pondělí 1. listopadu se konalo 7. zasedání Zastupitelstva Zlínského kraje. Na pořadu jednání bylo  20 bodů a bod “různé”. Přečtěte si nejdůležitější novinky z kraje!

## Finanční pomoc rodinám postiženým výbuchem rodinného domu v Koryčanech
Zastupitelé schválili **finanční dar 3 miliony korun na pomoc lidem zasaženým výbuchem rodinného domku v Koryčanech**, k němuž došlo 15. září v Koryčanech a při kterém tragicky zemřeli dva dobrovolní hasiči. Zlínský kraj pošle finance do fondu, který zřídila kroměřížská Charita a město Koryčany.

## Terénní služby v sociální oblasti 
Zastupitelstvo schválilo **uvolnění 30 milionů na terénní sociální služby pro seniory a zdravotně postižené** na základě návrhu Pirátky a statutární náměstkyně hejtmana [Hany Ančincové](https://zlinsky.pirati.cz/lide/hana-ancincova/). Terénní služby kraj poskytuje osobám, které nemají dovednosti a prostředky si pomoci samy, a to přímo v domácnosti klienta. 

[Ančincová](https://zlinsky.pirati.cz/lide/hana-ancincova/), která má oblast sociálních věcí na starost, považuje posílení terénních služeb za naprosto zásadní:
> *"Praxe ukázala, že je o tyto služby velký zájem a jsem ráda, že kraj jde cestou podpory tohoto typu sociální služby. Je poskytována v přirozeném prostředí klienta, což má velký význam pro klienta samotného i pečující osoby,"* říká.
> 

> *"To vše v prostředí, které klient důvěrně zná, kde se cítí bezpečně, ve svém bytě. Terénní pracovníci tak přinášejí klientům nejen potřebnou výpomoc ale i pocit, že neztratili kontakt s celkovým děním ve svém okolí,"* doplňuje **[Ančincová](https://zlinsky.pirati.cz/lide/hana-ancincova/)**.
> 

## Finanční dar za mimořádný přístup k ochraně kulturního dědictví pro muže, který objevil poklad s desítkami zlatých mincí
Zastupitelé podpořili návrh radní pro kulturu [Zuzany Fišerové](https://zlinsky.pirati.cz/lide/zuzana-fiserova/) poskytnout **finanční dar 145 tisíc korun** nálezci, který v Hostýnských horách náhodně objevil **74 zlatých dukátů z druhé poloviny 16. století a první poloviny 17. století**. Poctivý nálezce předal mince Muzeu jihovýchodní Moravy ve Zlíně. Jedná se o jeden z nejcennějších nálezů ve Zlínském kraji za několik posledních dekád.
> *"Vážíme si hlavně takto čestného přístupu k ochraně kulturního dědictví, kdy nálezce poklad poctivě odevzdal,"* komentuje [Fišerová](https://zlinsky.pirati.cz/lide/zuzana-fiserova/).
> 

## Kontrola ve společnosti DEZA, a.s. Valašské Meziříčí a ENERGOAQUA, a.s. Rožnov pod Radhoštěm v souvislosti s kauzou Bečva
V bodě „různé“ informovala statutární náměstkyně Hana Ančincová o kontrole, kterou ukončil krajský úřad u společností DEZA, a.s Valašské Meziříčí a ENERGOAQUA, a.s. Rožnov pod Radhoštěm v souvislosti s ekologickou havárií na řece Bečvě, k níž došlo na podzim 2020.
> *"Ze závěrů vyplývá, že od roku 2018 byla zjištěna porušení povinností vyplývající z vodního zákona, například překročení některých limitů závadných látek obsažených ve vypouštěných odpadních vodách, nedodržení počtu povinných laboratorních rozborů a další nedostatky. Kraj uložil provedení náprav,"* konstatovala [Ančincová](https://zlinsky.pirati.cz/lide/hana-ancincova/) s tím, že krajský úřad nenahrazuje činnost Policie ČR, ani České inspekce životního prostředí. 
> 

**Další zasedání zastupitelstva Zlínského kraje proběhne 13.prosince.**


