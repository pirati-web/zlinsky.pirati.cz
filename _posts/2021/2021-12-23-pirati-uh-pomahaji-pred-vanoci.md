---
layout: post
category: CLANKY
title: 'Piráti z MS Uherské Hradiště před Vánoci myslí na ostatní: 100 vánoček a marmelád pro Charitu a balíčky plné energie pro vytížené zdravotníky'
date: 2021-12-23
author: Piráti Zlínský kraj
authorId: 
image: posts/VAL_5877.JPG
tags: 
- pirati-pomahaji
- pirati-uherske-hradiste
- socialni-sluzby
- zdravotnictvi
- charita
- nemocnice
- jakub-gros
- frantisek-elfmark
- uherske-hradiste
important: true
---

Předvánoční čas je tradičně pro spoustu lidí nejnáročnějším obdobím. Ještě těžším pro ty, které trápí sociální nebo ekonomické problémy, nebo pro zdravotníky, kteří jsou kvůli další vlně pandemie v neustálém zápřahu. Proto členové a příznivci Pirátů z Uherskohradišťska předali 100 kusů vánoček a 100 kusů marmelád Oblastní charitě Uherské Hradiště, která je předá potřebným rodinám a dětem. Nezapomněli ani na zaměstnance charity a zdravotníky Uherskohradištské nemocnice a.s., kterým poděkovali za jejich práci a předali balíčky jak pro posílení imunity, tak získání energie.

> *"Letos jsme navázali na loňskou aktivitu a podpořili jsme ty nejpotřebnější. Dokázali jsme navýšit počet vánoček i marmelád na krásných 100 kusů!"* nastiňuje hlavní organizátor akce **Jakub Grós** a s vděkem dodává: *"Zároveň bychom rádi poděkovali regionálním podnikům - firmě Jimmy’s food, která darovala sušené maso a mošty a Pekárně u Jahodů i čokoládovně Janek z Uherského Brodu, kteří poskytli slevu na dobrou věc. V neposlední řadě všem Pirátům a jejich registrovaným příznivcům, kteří přispěli nemalou částkou na to, aby se pomoc uskutečnila. Je krásné, že se v tomto adventním období dokážeme spojit a přinést o trochu více dobra a podpory okolo sebe."*
> 

> *"V současné době poskytujeme služby 87 rodinám. Z nich jsme vytipovali čtyřicet rodin, kde by si vánočku o Vánocích nemohli dopřát. Zohledníme počet dětí. Je rozdíl, když se někdo stará o jedno a jinde jich je pět. Ve větších rodinách by jim jedna vánočka nestačila,"* uvedla vedoucí centra Božena Horáková. *"Piráti nám udělali obrovskou radost už podruhé. Vánočky už před Vánocemi darovali i vloni. Moc si ceníme toho, že nezůstalo u ojedinělé akce a Piráti se i letos vrátili na místo činu,"* řekl s úsměvem na tváři projektový manažer charity Dalibor Jirásek.
> 

Přišel také čas dát znova najevo, že si vážíme veškerého odhodlání a nasazení zdravotnického personálu. Dobře víme, že by si zdravotníci zasloužili radši týden dovolené navíc a více času stráveného s rodinou. Rádi bychom ale jejich snahu ocenili alespoň touto cestou, dodat jim energii a poděkovat, že se starají o naše zdraví.

> *"Moc si vážím práce našich zdravotníků, a proto mi přijde na místě jim v tento nelehký čas osobně poděkovat. Balíčky plné energie jsme předali na ARO oddělení, kde zdravotníci často jedou na dřeň a jsou na pokraji svých sil. Jsem rád, že jsem u toho mohl být a alespoň touto cestou poděkoval a popřál všem hezké svátky. Děkuji také všem kolegyním a kolegům Pirátům, že se nám podařilo již po druhé tuto sbírku uskutečnit,"* dodává předseda uherskohradišťských Pirátů a zastupitel **[František Elfmark](https://zlinsky.pirati.cz/lide/frantisek-elfmark/)**.
> 

![Piráti pomáhají](https://zlinsky.pirati.cz/assets/img/posts/VAL_5893.JPG)
