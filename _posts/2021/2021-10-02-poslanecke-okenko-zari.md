---
layout: post
category: CLANKY
title: 'Poslanecké okénko: Zářijová Sněmovna očima Františka Elfmarka'
date: 2021-10-02
author: František Elfmark
authorId: frantisek.elfmark
image: posts/frantisek-srpen-okenko.jpg
tags: 
- frantisek-elfmark
- snemovna
- zlinsky-kraj
- poslanecke-okenko
important: true
---

Přečtěte si, co nového se událo za poslední měsíc v Poslanecké sněmovně očima našeho poslance a lídra pro sněmovní volby 2021 Františka Elfmarka.

# Ohlédnutí za zářím
Podzim byl ve znamení posledních měsíců mého mandátu ve sněmovně. Poslanecká sněmovna zasedala, ve zbývajícím čase jsem se věnoval kontaktní kampani v regionu.

Poslanci/kyně schválili **novelu zákona o podporovaných zdrojích**. Po letech stagnace se u nás otevírá šance na výstavbu nových větrných a solárních elektráren. Tak jako ve zbytku Evropy, USA, Číně či Rusku. Je na vládě (současné i budoucí), aby šanci využila a rozvinula ji.

Piráti a Starostové představili svůj **[Stříbrný program](https://www.frantisekelfmark.cz/pirati-a-starostove-predstavili-stribrny-predvolebni-program-zamereny-na-seniory/)**, který se zaměřuje na podporu lidí v seniorním věku. Stříbrný šíp se seniory dorazil i za námi do parku Komenského ve Zlíně. V ulicích spousty obcí a měst v našem malebném kraji jste mohli potkat nejen lídry kandidátky, ale také dobrovolníky, příznivce a v neposlední řadě 29. září ve Zlíně i **Ivana Bartoše a Víta Rakušana**.

Koalice Pirátů a Starostů rovněž začátkem září představila svůj **program pro mladé**, který nese název **[„Není nám to ukradený“](https://www.frantisekelfmark.cz/dostupne-bydleni-moderni-vzdelani-pece-o-dusevni-zdravi-i-krajinu-a-boj-proti-sexualnimu-nasili-pirati-a-starostove-predstavili-program-pro-mlade/)**. Nositeli konkrétních programových priorit je osm mladých kandidátů a kandidátek. Mezi priority patří dostupné bydlení, vzdělávání, digitalizace, ochrana životního prostředí, boj proti sexuálnímu násilí, manželství pro všechny a duševní zdraví. 

Dobrovolníci z řad Pirátů a Starostů v Praze, Brně, Plzni a v Olomouci od 20. do 22. září pomáhali lidem při **vyřizování voličských průkazů**. Ten potřebují voliči, kteří chtějí ve sněmovních volbách (8. a 9. října) hlasovat mimo své trvalé bydliště. Stačilo mít s sebou občanský průkaz. Stejnou akci pořádali Piráti již při posledních parlamentních volbách v roce 2017. Služba byla voličům poskytována zdarma.

## Životní prostředí
Poslední měsíc mého prvního poslaneckého mandátu jsem se rozhodl připomenout, čím vším jsme se zabývali ve **[Výboru pro životní prostředí](https://www.frantisekelfmark.cz/vybor-pro-zivotni-prostredi-srdcovka/)**. Je to moje srdcovka a v případě, že budu znovu zvolen, rozhodně bych chtěl v práci ve Výboru pokračovat. 

V září také uplynul přesně **rok od havárie na řece Bečvě**, kdy do vody unikly jedovaté látky a otrávily více než 30 km toku a všeho živého v něm. Od té doby se táhne nekonečný příběh úvah, obviňování, vyšetřování, emotivních vystoupení a obhajob. Já sám celou kauzu sleduji, na web **[zazivoubecvu.cz](https://zazivoubecvu.cz/)** přidávám články a aktuality, a jsem především členem sněmovní vyšetřovací komise. V té naše činnost v září vyvrcholila zveřejněním **[závěrečné zprávy](https://www.frantisekelfmark.cz/jak-predejit-dalsi-becve-za-vysetrovaci-komisi-navrhujeme-upravit-legislativu-vypracovat-seznam-vyusti-a-stanovit-jasne-postupy/)**. Ve zprávě jsme sepsali, co jsme se dozvěděli od svědků a z poskytnutých dokumentů. Na základě těchto zdrojů jsme dali dohromady zprávu, v níž upozorňujeme na pochybné jednání a nedostatky při řešení havárie, a navrhujeme kroky, které by pomohly v budoucnu předcházet jak haváriím samotným, tak především zmatenému a nikam nevedoucímu postupu úřadů při jejich řešení.  Upozornili jsme na to, že nebyl odebrán a analyzován dostatek vzorků bezprostředně po zjištění havárie nebo na to, že inspektor ČIŽP z Brna na místo nedorazil. Inspekce se okamžitě ozvala a odmítla jakákoli pochybení. Nelze si nevzpomenout na přísloví o potrefených husách… 

V průběhu celého září jsem také zveřejňoval další články o tom, co najdete v našem koaličním programu v sekci životního prostředí. Upozornil jsem na to, že **[kvalitní pitná voda](https://www.frantisekelfmark.cz/nas-program-pro-zivotni-prostredi-3-dil/)** v neomezeném množství není samozřejmostí a je nutné podniknout kroky k tomu, aby se snížilo znečištění vody a neohrozil nás její úbytek v souvislosti s klimatickou změnou. V dalším článku jsem přiblížil náš plán na to, **[jak udělat z měst místo rozpálené betonové džungle příjemné místo k pobytu](https://www.frantisekelfmark.cz/nas-program-pro-zivotni-prostredi-4-dil/)** a v tom zatím posledním díle jsem připomenul, že za závažný problém považujeme také **[úbytek biodiverzity](https://www.frantisekelfmark.cz/nas-program-pro-zivotni-prostredi-5-dil/)** a nehodláme jen nečinně přihlížet tomu, jak nám z přírody mizí druhy. 

V rámci kampaně jsem si o životním prostředí povídal i s obyvateli našeho kraje a na lecčems jsme se shodli.

Kromě toho všeho došlo v září k posunu ohledně **kontroverzního vodního díla Skalička**. Mělo dojít k prezentaci multikriteriální analýzy, ta však nakonec byla odložena až na říjen. O kauzu se zajímám, jelikož se týká mého kraje, jeho obyvatel a životního prostředí, proto jsem pomocí **[interpelace](https://www.frantisekelfmark.cz/interpelace-na-ministra-zemedelstvi-cr-miroslava-tomana-ve-veci-vodniho-dila-skalicka/)** požádal ministra zemědělství, aby mi zodpověděl několik otázek. Zajímají mě pro a proti jednotlivých posuzovaných variant nebo základní otázka, jak bude Skalička plnit protipovodňovou funkci. 

## Petiční výbor
V rámci končího mandátu v Poslanecké sněmovně jsem **[shrnul své působení v Petičním výboru](https://www.frantisekelfmark.cz/ctyrlete-shrnuti-moji-prace-v-peticnim-vyboru/)**, kde jsem vykonával mandát z pozice místopředsedy výboru. Za své funkční období jsem z pozice zpravodaje vyřešil 14 petic (což je nad výborovým průměrem), které jsem skutkově přednesl na výboru. U mnohých z nich se mi podařilo daný problém petenta(ů) posunout směrem k jeho vyřešení. 

Jsem rád, že jedna z těch důležitějších petic - **[petice za poskytnutí jednorázové peněžní částky sterilizovaným osobám v rozporu se zákonem](https://www.frantisekelfmark.cz/snemovna-schvalila-zakon-ktery-nezakonne-sterilizovanym-zenam-a-muzum-priznava-narok-na-odskodneni/)**, byla nejprve Výborem projednána, kdy na základě mé iniciativy byla petice postoupena k projednání na plénu Sněmovny. Na základě této skutečnosti byl v intencích petice připraven zákon, který odškodnění obětem přiznává. Zákon již podepsal prezident a nabude účinnosti dne 1.1.2022.

Za největší úspěch považuji, že Sněmovnou a Senátem prošel **digitalizační balíček, tzv. DEPO**, který obsahuje i myšlenku mého pozměňovacího návrhu doplňující petiční zákon o pravidla umožňující realizaci petičního práva prostřednictvím portálu veřejné správy (nástrojem). Tento nástroj má vytvořit Ministerstvo vnitra.

V neposlední řadě, bych rád zdůraznil, že se nám podařilo protlačit **[zákon ve zrychleném režimu, který kvůli omezením po výbuchu dvou muničních skladů ve Vrběticích počítá s odškodněním](https://www.frantisekelfmark.cz/o-odskodneni-za-vybuchy-ve-vrbeticich-se-bude-moci-zadat-od-1-1-2022/)**, které bude rozděleno mezi Zlínský kraj, Bohuslavice nad Vláří, Haluzice, Lipovou, Vlachovice a Slavičín a obyvatele těchto obcí. Stalo se tak i díky spolupráci napříč politických stran a hnutí, kdy si tohoto jednání opravdu vážím.
Svoji práci v Petičním výboru jsem vykonával opravdu s radostí, podle mého nejlepšího vědomí a svědomí, kdy ke každému petentovi jsem přistupoval stejně a bez předsudků.

## Co se událo
**V HLAVNÍ ROLI: SETKÁVÁNÍ S VÁMI**
**S jahodovým sorbetem na náměstí. Podél stromů při cyklotoulkách. S novinami v ruce na ulici. Nebo jen tak na stojáka pod pódiem.** Setkávání může mít mnoho podob. A o tom kontaktní kampaň je!
**Co den, to jiný scénář.** Zavítali jsme například do Vsetína na festival Valašské záření, na vyhlášené uherskohradišťské Slavnosti vína a památek, či na Envirofest, kde jsme si s dalšími hosty popovídali na téma “Kde se stala chyba.” 20. 9. to bylo rok od katastrofické havárie, která řeku Bečvu postihla. Příroda se z otravy pomalu vzpamatovává, ale kauza je plná nevyřešených otázek. Jako člen poslanecké vyšetřovací komise bohužel vím, o čem mluvím.

Společně s kandidátem **[Zdeňkem Třosem](https://www.piratiastarostove.cz/kandidati/zdenek-tros/)** jsme začali **[kampaň na kole po Zlínském kraji](https://www.frantisekelfmark.cz/podporte-cyklotoulky-piratu-a-starostu-po-malebnych-mistech-zlinskeho-kraje-at-uz-na-kole-nebo-prijdte-na-planovanych-stacich-na-kus-reci/)**, kterou jsme nemohli skončit nikde jinde než u **[jedinečné dominanty Zlína, u Baťova mrakodrapu, tzv. Jednadvacítky](https://www.frantisekelfmark.cz/report-z-cyklotoulek-piratu-a-starostu-iv-dil-zlinsko/)**.
Během posledních prázdninových týdnů a v září jsme objížděli větší města i menší obce. Blíže poznávali zákoutí našeho kraje, ale i místní regionální firmy a farmáře. Cílem této cyklotour bylo především **poukázat na to, že lze žít zdravěji, více sportovat a využívat regionálních a sezónních čerstvých potravin**. Na našich zastávkách jsme se s kolemjdoucími bavili to tom, co je trápí a co by chtěli změnit v jejich okolí či na celostátní úrovni. Ve speciálních vozících jsme měli také pytle, protože **na našich cestách jsme sbírali odhozené odpadky**. Tím jsme chtěli upozornit na to, že **i malé kroky dají dohromady velký celek**, a dělat něco pro přírodu a pro to, aby se nám v našem okolí lépe žilo, nemusí být složité. **Děkujeme za pozitivní reakce a milá slova podpory, moc si toho vážíme!**

**Ve volbách půjde o udržení demokratických poměrů**. Tak zní titulek předvolebního článku v magazínu 5+2, kde mám rozhovor. Celý článek najdete **[TADY](https://www.5plus2.cz/?e=GA-ZLIN&d=17.09.2021#strana=4)**.

## Inspirační a komunikační zdroje
Chcete vědět, co se ve vašem okolí děje týden co týden? Chcete se inspirovat? Sérii zajímavých článků, např. **[od 6. 9. - 12. 9. 2021](https://www.frantisekelfmark.cz/tydenni-inspirace-clanku-6-9-12-9-2021/)**, které mne zaujaly, a to nejen z oblasti životního prostředí, ale také z oběhového hospodářství, týden co týden vkládám na svůj blog. Jsou přehledně rozdělené do jednotlivých bloků.

Každé pondělí od 9:30 do 10:00 hodin mám vyhrazenou on-line půl hodinku na komunikační platformě **[Jitsi](https://meet.jit.si/kancelarelfmark)**, kde vítám dotazy či podněty Pirátů z celého Zlínského kraje. 

Můžete mě sledovat na mé politické **[Facebookové stránce](https://www.facebook.com/FrantisekElfmark.DiS/)**, a rovněž na **[mém blogu](https://www.frantisekelfmark.cz/)**. Pokud se přihlásíte k odběru mého newsletteru, nic Vám již neuteče a všechny aktuální zprávy k Vám přiletí na e-mail. Pirátské novinky můžete sledovat také na webových stránkách **[www.pirati.cz](https://www.pirati.cz/)** a **[www.piratskelisty.cz](https://www.piratskelisty.cz/)**.

Náš program i kandidátku najdete na **[www.piratiastarotove.cz](http://www.piratiastarotove.cz)**.

Ještě jste od našich dobrovolníků a kandidátů v ulicích měst, obcí nebo i jinde ve Zlínském kraji neobdrželi jarní vydání Koaličních listů Pirátů a Starostů pod názvem **VRAŤME ZEMI BUDOUCNOST**? **Naše koaliční noviny máme i v on-line verzi, a tak si je můžete přečíst pěkně v pohodlí svého domova [tady](https://issuu.com/elfik/docs/zli_nska_mutace_pas_noviny_jaro_2021).**

## Podporovatelé
**Jak vidí spolupráci se mnou odborníci a experti?**
1. Ve svém dosavadním poslaneckém angažmá jsem se věnoval především oběhovému hospodářství. Víc hlav víc ví, a jelikož i my v ČR máme na tuto oblast skvělé odborníky a experty, zásadní změny a různé návrhy jsem tvořil právě ve spolupráci s nimi na základě odborných diskuzí. Prvním zástupcem odborníka je **[Ing. Ivan Souček, Ph.D., ředitel Svazu chemického průmyslu České republiky](https://www.frantisekelfmark.cz/jak-vidi-spolupraci-se-mnou-odbornici-a-experti/)**.
2. **Neziskové organizace** pokládám za důležitou součást demokratické společnosti. Spolupráci s nimi vidím jako přínosnou. Při své práci jsem s nimi proto mnohokrát diskutoval o problémech životního prostředí a možných řešeních. Jednou z významných organizací je bezesporu **Hnutí DUHA** a jejich **odpadovým odborníkem** je **[Ing. Ivo Kropáček](https://www.frantisekelfmark.cz/co-o-spolupraci-se-mnou-rikaji-odbornici-z-neziskovek-a-ruznych-hnuti-2/)**.
3. Problémy a výzvy v **odpadovém hospodářství** řeším s těmi, kterých se nejvíce týkají – s **odbornými asociacemi, se zástupci obcí, i se zástupci firem, které se zabývají odpady, zpětným odběrem výrobků s ukončenou životností, nebo jsou žadateli o autorizaci obalové společnosti**. Spolupracoval jsem např. s **[Davidem Vandrovcem, MBA, generálním ředitelem společnosti REMA](https://www.frantisekelfmark.cz/jak-vidi-spolupraci-se-mnou-odbornici-a-experti-3/)**.
4. **Nedostatečná recyklace (především plastů)** je problémem, na který dlouhodobě upozorňuji, a snažím se nacházet cesty, jak ji podpořit. To by se neobešlo bez pohledu na věc doslova z centra dění, tedy bez návrhů, postřehů a nápadů lidí z recyklačního průmyslu, kteří se v této oblasti dlouhodobě pohybují. Jedním z nich je třeba **[Ing. Patrik Luxemburk,jednatel Stabilplastik](https://www.frantisekelfmark.cz/jak-vidi-spolupraci-se-mnou-odbornici-a-experti-4/)**.
5. Každý kdo mě zná tak ví, že moje srdce patří Slovácku. Svůj rodný kraj miluji a s lidmi z Hradiště a okolí spolupracuji na jeho zvelebování a společně se snažíme dělat vše pro to, aby se tu lidem dobře žilo. O možnou **budoucí spalovnu v UH. Hradišti a její čistou variantu** se zajímám a diskutuji společně s **[Jakubem Grósem](https://www.frantisekelfmark.cz/jak-vidi-spolupraci-se-mnou-odbornici-a-experti-5/)**.

**Poslední čtyři roky jsem dal svému resortu ve sněmovně (ale i jako zastupitel v Uherském Hradišti) obrovský kus energie a úsilí** - pořádal jsem kulaté stoly, semináře, připravoval pozměňovací návrhy k zákonu o odpadech a spolupracoval s experty a odborníky, kteří se v této oblasti dlouhodobě pohybují. Bez jejich nápadů a postřehů by se téma cirkularity nedalo do pohybu.

Mimo práce na legislativě jsem hlavně táta, kutil a velký milovník přírody, který co káže, taky dělá. Moc si cením třeba přátelství se zakladatelkou **INCIEN Soňou Jonášovou**, která o mně řekla:
> *"František byl nejaktivnějším a nejzaujatějším poslancem v tématu cirkulární ekonomiky, se kterým jsme se při naší práci setkali. Konstruktivní jednání, zájem o spolupráci s experty a tvrdá práce při přípravě a obhajobě pozměňujících návrhů k zákonu o odpadech daly skládkařské lobby jasný signál, že je zde po dlouhých letech opozice.Komunikace byla v každý moment projednávání dílčích zákonů perfektní. Navíc František pořádal celou řadu pracovních skupin se všemi stranami a vždy jednal objektivně a zodpovědně. František je kamarád a aktivní soused, který vše, na čem pracuje v politice, aplikuje i do svého soukromého života.Je to politik hodný následování. Pevných morálních hodnot, vřelého moravského srdce a bystrého uvažování nad aktuálními výzvami. Osobně si naší spolupráce velmi cením!"*
> 

Kus cesty za námi, kus cesty před námi. Děkuji všem inspirativním lidem, včetně Soni, které jsem měl možnost během mého poslaneckého mandátu potkat a poznat. 

**Je skvělé vědět, že je nás spousta, kterým není lhostejné prostředí, v němž žijeme.**
Den ode dne se utvrzuji v tom, že za lepší zítřky stojí za to bojovat!

Více v mém předvolebním **[videomedailonku, nenechte si ho ujít!](https://www.frantisekelfmark.cz/video-medailonek-k-volbam-2021/)**


Vše dobré a uvidíme se u voleb!

**[František Elfmark](https://zlinsky.pirati.cz/lide/frantisek-elfmark/)**, poslanec a lídr kandidátky Pirátů a Starostů Zlínského kraje
















